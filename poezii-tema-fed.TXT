A-nflorit o păpădie!
de Otilia Cazimir
                        Nici o floare:

                        Numai pete mari, de soare…

 

                        Doar din frunza cafenie

                        Putrezită-n umbra rară,

                        Iese-un pui de păpădie

                        Să mai vadă ce-i pe-afară.

 

                        Se întinde drept spre cer

                        Pe codiţa lui de gumă.

                        Dar când vede că nu-i glumă,

                        Că-i tot brumă

                        Şi-i tot ger –

 

                        Îşi adună pămătuf,

                        În tecuţa-i vătuită,

                        Pentru-o zi mai potrivită,

                        Soarele călduţ, de puf!


Căţeluşul şchiop
de Elena Farago
                        Eu am numai trei picioare,

                        Şi de-abia mă mişc: ţop, ţop,

                        Râd când mă-ntâlnesc copiii,

                        Şi mă cheamă „cuciu şchiop”.

 

                        Fraţii mei ceilalţi se joacă

                        Cu copiii toţi, dar eu

                        Nu pot alerga ca dânşii,

                        Că sunt şchiop şi cad mereu!

 

                        Şi stau singur toata ziua

                        Şi plâng mult când mă gândesc

                        Că tot şchiop voi fi de-acuma

                        Şi tot trist am să trăiesc.

 

                        Şi când mă gândesc ce bine

                        M-aş juca şi eu acum,

                        Şi-aş lătra şi eu din poartă

                        La copiii de pe drum!

 

                        Cât sunt de frumoşi copiii

                        Cei cuminţi, şi cât de mult

                        Mi-ar plăcea să stau cu dânşii,

                        Să mă joc şi să-i ascult!

 

                        Dar copiii răi la suflet

                        Sunt urâţi, precum e-acel

                        Care m-a şchiopat pe mine,

                        Şi nu-i pot iubi defel…

 

                        M-a lovit din răutate

                        Cu o piatră în picior,

                        Şi-am zăcut, şi-am plâns atâta,

                        De credeam că am să mor…

 

                        Acum vine şi-mi dă zahăr

                        Şi ar vrea să-mi fie bun,

                        Şi-aş putea să-l muşc odată

                        De picior, să mă răzbun,

 

                        Dar îl las aşa, să vadă

                        Răul, că un biet căţel

                        Are inima mai bună

                        Decât a avut-o el.

Tano
de Elena Farago
                        Tanu i-un motan cuminte,

                        Şi-i atâta de curat,

                        C-are voie să se culce

                        Chiar cu pernele din pat.

 

                        Ilenuţa îl iubeşte

                        Şi se joacă mult cu el,

                        Astăzi însă-i supărată,

                        Nu l-a mângâiat defel!

 

                        „Miau!” o-mbie din fereastră,

                        Dar fetiţa stă pe loc:

                        – Taci, măi Tanule, că mie

                        Nu-mi mai vine să mă joc!

 

                        – Ce-ai păţit?

                        – Nimic, dar mama

                        Aşa aspru m-a certat!

 

                        – I-ai greşit ceva?

                        – De unde!?

                        Pentru că nu m-am spălat!

 

                        – Ştii, fetiţa mea cuminte,

                        Iartă-mă că-ţi spun, dar eu,

                        Pentru asta, te-aş şi bate

                        Dac-ai fi copilul meu!

Şoricelul musafir
de Constanţa Buzea
                        Într-o seară, la bunici,

                        Când erau copiii mici,

                        A venit la chilipir

                        Şoricelul musafir.

 

                        S-a plimbat frumos prin casă,

                        Pe sub scaun, pe sub masă,

                        Cu mustăţile-ncurcate

                        Şi lăbuţele la spate.

 

                        Dacă-am fi ştiut că vine,

                        Noi l-am fi primit mai bine,

                        Dar aşa, privim din pat,

                        Cum ridică supărat

 

                        O sprânceană şi se-ncruntă,

                        Parcă ne-ar lua la trântă.

                        Cu boticul.

                        Cât nimicul,

                        Gura spartă

                        Ne şi ceartă.

 

                        El venise să înghită

                        O plăcintă şi-o clătită.

                        Ar fi ros şi pâine goală,

                        Vreun pesmet de miluială.

 

                        Noi, nici gând să-i dăm mâncare

                        Că nici n-are burtă. Are?

                        Cât îl vezi de mic, săracul.

                        Poţi să torni în el cu sacul.

 

                        Mărunţica arătare

                        Are poftă de mâncare.

                        Dinţii-i sunt mărunţi în bot,

                        Ronţa-ronţa-ronţa TOT!